পৃথিবী, খৃষ্টপূর্ব ১০ হাজার সাল

শর্ট ফিল্মটির একদম প্রথম দৃশ্যে খৃষ্টপূর্ব দশ হাজার সালের একটি যাযাবরের দলকে দেখা যাচ্ছে। এরা উত্তর মধ্য প্রাচ্যের কোন একটা উপত্যকা ধরে হাঁটছে। আর ধীরে ধীরে নেমে আসা রাতের আকাশে পরিষ্কারভাবে কয়েকটি গ্রহ জ্বল জ্বল করতে দেখা যাচ্ছে। গ্রহগুলো হল একদম নিচে ডান দিকে বুধ, তারপর শুক্র, মঙ্গল, শনি এবং একদম উপরে বামদিকে গ্রহরাজ বৃহস্পতি। উপরে ব্যবহার করা ছবিতে প্রথম তিনটি গ্রহ দেখা যাচ্ছে।

ভবিষ্যত পৃথিবী

এই দৃশ্যে কোন এক নিকট ভবিষ্যতের পৃথিবীকে দেখা যাচ্ছে। একটি বিশাল মহাকাশ যান যাত্রী নিয়ে সৌরজগতের কোন অংশে ভ্রমণে বের হচ্ছে। পৃথিবীর মানুষ যে সময়ে প্রথম বড় আকারের কলোনি নিয়ে স্থায়িভাবে মহাকশে বসবাস করতে বের হয় হয়ত সে সময়ের দৃশ্যটিই দেখানোর চেষ্টা করা হয়েছে এখানে।

এই দৃশ্যে পেছনে নিচে পৃথিবীর যে ছবিটি দেখা যাচ্ছে সেটি মহাকাশ থেকে তোলা পৃথিবীর খুব বিখ্যাত একটা ছবি থেকে নেয়া। এতে প্রশান্ত মহাসাগরে সূর্যাস্ত হতে দেখা যাচ্ছে। ২০০৩ সালের ২১ জুলাই ইন্টারনেশন্যাল স্পেস স্টেশন থেকে ছবিটি তোলা হয়। ঐ ছবিটিই কম্পিউটার গ্রাফিক্স দিয়ে একটু এদিক সেদিক করে এই দৃশ্যটা তৈরি করা হয়। আসল ছবিটি দেখা যাবে এখানে।

বৃহস্পতির বিশাল লাল দাগ

এই দৃশ্যে মহাকাশ যানটি বৃহস্পতি গ্রহের পাশ দিয়ে যাওয়ার সময় বৃহস্পতি গ্রহের বিখ্যাত "বিশাল লাল দাগ(Great Red Spot)" দেখা যাচ্ছে। এই বিশাল ঘূর্নিটি আসলে বৃহস্পতি গ্রহের একটা দানবীয় ঝড়! এটি এতই বড় যে এর মধ্যে দুটি পৃথিবী রেখে দেওয়া যাবে তারপরও কিছু খালি যায়গা থাকবে! এবার চিন্তা করুন বৃহস্পতি গ্রহটি কতটা বড়! এটি প্রায় তিনশ বছর ধরে পৃথিবী থেকে পরিষ্কার দেখা যাচ্ছে। তবে দু:খজনক ব্যপার হচ্ছে হয়ত ভবিষ্যতে সৌরজগতে বৃহস্পতির এই মুগ্ধ হওয়ার মত দাগটি আর দেখা যাবে না। ১৯৭০ এর পর থেকে এর আকার খুব দ্রুত কমতে থাকে। এবং বর্তমানে এর আকার এই ছবিতে দেখানো আকারের তিন ভাগের এক ভাগ হয়ে গেছে। আগামী কয়েক যুগের মধ্যে এটি সৌরজগৎ থেকে চিরতরে হারিয়ে যেতে পারে। তবে কে জানে হয়ত একসময় এটি আবার বড় হওয়া শুরু করতেও পারে! এই দৃশ্যটি তৈরি করতে নাসার এই ছবিটির সাহায্য নেওয়া হয় যেটি ১৯৭৯ সালে ভয়েজার ১ মহাকাশযান থেকে তোলা হয়।

শনির উপগ্রহ এনসেলাডাস

এই দৃশ্যে মহাকাশ যানটিকে শনির উপগ্রহ এনসেলাডাস এর উত্তর মেরুর অসাধারন উষ্ণপ্রবাহের(Cryo Geysers) মধ্যে দিয়ে ছুটে যেতে দেখা যাচ্ছে। কাসিনি(Cassini) মহাকাশযান ২০০৫ সালে এই উষ্ণপ্রবাহগুলো আবিষ্কার করে। এই উপগ্রহটির ভূমি প্রায় পুরোটাই বরফ দিয়ে ঢাকা। বরফের ফাটল দিয়ে এই উষ্ণপ্রবাহ বের হয় এবং শক্তিশালি জেট ছুড়ে মারে। ছুড়ে মারা জিনিসগুলোর মধ্যে আছে গরম বাষ্প, বরফের টুকরো এছাড়াও আরও অন্যান্য জিনিস। যদিও ছুড়ে মারা জেটের বেশিরভাগই তুষার হয়ে আবার উপগ্রহে গিয়েই পরে তবে কিছু কিছু জেট প্রায় কয়েকশ কিলোমিটার পর্যন্ত পৌঁছে যায়। সেগুলোর মধ্যে থেকে কোন কোন বরফের টুকরো আবার শনির বলয়ের অংশ হয়ে যায়! এই উষ্ণপ্রবাহগুলোর জন্য ধারণা করা হয় এই উপগ্রহের ভূমির নিচে অনেক তরল পানি মজুদ আছে। যেকারণে সৌরজগতের যেসব স্থানে প্রাণ থাকতে পারে বলে ধারণা করা হয় এনসেলাডস তার মধ্যে অন্যতম।

এই দৃশ্যটি নেওয়া হয়েছে ২০০৫ সালে কাসিনির তোলা এই অসাধারণ ছবিটি থেকে।

শনির বলয়

এই দৃশ্যে একজন মহাকাশচারীকে শনির বিখ্যাত বলয়ের মাঝে ভাসতে দেখা যাচ্ছে। যেহেতু ক্যামেরা শনির বলয়ের ভেতরে থেকে দৃশ্য নিচ্ছে এরকম একটা দৃষ্টিকোণ থেকে এই দৃশ্যটি সাজানো হয়েছে তাই এতে শনির বলয়টিকে ঘুরতে থাকা হাজার হাজার বরফের টুকরো আকারে দেখা যাচ্ছে। তবে এই ছবিতে শনির উপর বরফগুলোর তৈরি করা ছায়াতে বলয়ের আসল আকৃতি বোঝা যাচ্ছে। শনির বলয়গুলো সত্যিই বিশাল! ভেতরের 'ডি' বলয় থেকে শুরু করে বাইরের 'এফ' বলয় পর্যন্ত প্রায় ৬৫০০০ কিলোমিটার প্রশস্ত। তারমানে ভেতরের বলয় থেকে নিয়ে বাইরের বলয় পর্যন্ত পাঁচটি পৃথিবী বসিয়ে দেওয়া যাাবে তারপরও খালি যায়গা থাকবে! অবশ্য এ বলয়গুলো খুব চিকন। দূর থেকে দেখলে বলয়গুলোকে একসাথে একটি চাকতির মত মনে হয় কিন্তু কাছে থেকে দেখলে দেখা যাবে এই বলয় সিস্টেমটি আসলে হাজার হাজার চিকন ডোরা একটা আরেকটার পর সাজিয়ে তৈরি করা। ডোরাগুলোর মাঝখানে বিভিন্ন আকারের ফাঁক রয়েছে। আরও কাছ থেকে দেখলে দেখা যাবে এই ডোরাগুলো আসলে অসংখ্য ছোট ছোট কণা দিয়ে তৈরি! যেগুলোর একেকটির আকার ক্ষুদ্র বালুকণা থেকে শুরু করে ফুটবলের আকৃতির, কিছু কিছু আবার বাসের মত বড়। এই সব কণাগুলোই আসলে বরফখণ্ড! যেগুলো শনিকে কেন্দ্র করে ঘুরছে। তারমানে শনির চাঁদের সংখ্যা অসংখ্য। এই বরফখণ্ডগুলো সূর্যের আলো প্রতিফলিত করে যেকারণে শনির বলয় পৃথিবী থেকে এত স্পষ্ট দেখা যায়।

এই ছবিটি পুরোটাই কল্পনার আশ্রয় নিয়ে কম্পিউটার গ্রাফিক্সে তৈরি করা যেহেতু শনির বলয়ের ভেতর থেকে এখনও কোন ছবি তোলা সম্ভব হয়নি। তবে এটি ২০০৪ সালে কাসিনি মহাকাশ যানের পাঠানো এই ছবি থেকে অনুপ্রাণিত হয়ে করা।

ট্যারা সিমেরিয়ার(Terra Cimmeria) উপর এলিভেটর, মঙ্গল

এই দৃশ্যে একটি 'স্পেস এলিভেটর' এর ক্যাবিন তারের মাধ্যমে মঙ্গলের উপর ট্যারা সিমেরিয়া উচ্চভূমির উত্তর অংশে নামতে দেখা যাচ্ছে। অনেক নিচে ভূমিতে অন্ধকারে মানুষের তৈরি বড় বড় স্থাপনা আলোতে জ্বল জ্বল করতে দেখা যাচ্ছে। এই দৃশ্যের একদম শুরুতে এলিভেটরের একটু উপরে তারের বাম পাশে মঙ্গলের দুইটি উপগ্রহের একটি 'ফেবোস' দেখা যাচ্ছে।

স্পেস এলিভেটরের ধারণাটি বেশ পুরনো একটি ধারণা। শুধু বৈজ্ঞানিক কল্পকাহিনীতেই নয় অনেক বেশি ভরের জিনিস কোন গ্রহে উঠা নামা করানোর জন্য বাস্তবেই একে কার্যকরী উপায় ভাবা হচ্ছে। এক্ষেত্রে এর তারের এক প্রান্ত হয়ত গ্রহের বিষুব রেখার কাছে কোন এক ভূমির সাথে লাগানো থাকবে আর অপর প্রান্ত লাগানো থাকবে ভূমির উপরে গ্রহের ভূ - স্থির কক্ষপথে। ভূ - স্থির কক্ষপথ হচ্ছে কোন গ্রহের উপরে সে যায়গা যেখানে কোন বস্তু রাখলে সেটি গ্রহের সাথে একই বেগ নিয়ে ঘুরতে পারে যেকারণে নিচ থেকে একে সবসময় উপরে এক যায়গায় স্থির মনে হয়। পৃথিবীর ভূ - স্থির কক্ষপথ প্রায় ৩৬০০০ কিলোমিটার উপরে। বোঝাই যাচ্ছে এধরণের স্পেস এলিভেটর তৈরি করার জন্য অনেক লম্বা তারের প্রয়োজন হবে।

এখানে একটা লক্ষণীয় ব্যপার হচ্ছে স্পেস এলিভেটরের জন্য এই দৃশ্যে যে স্থান বেছে নেওয়া হয়েছে বাস্তবে হয়ত এস্থান এর বদলে অন্য কোন স্থান যেমন 'পেভোনিস মনস(Pavonis Mons)' আগ্নেয়গিরির মত স্থান বেছে নেওয়া হবে। 'পেভোনিস মনস' এর চূড়া ভূমি থেকে প্রায় ১৪ কিলোমিটার উপরে এবং এটি প্রায় মঙ্গলের বিষুব রেখার কাছে। তাই এটা 'স্পেস এলিভেটর' তৈরি করার জন্য আদর্শ স্থান হবে। এ ব্যপারে পরিচালকের ব্যাখ্যা হচ্ছে শুধু মাত্র সৌন্দর্যের দিক চিন্তা করে 'পেভোনিস মনস' এর বদলে 'ট্যারা সিমেরিয়া' এর উচু ভূমি বেছে নেওয়া হয়েছে এ দৃশ্যে।

ভিক্টোরিয়া খাঁদ, মঙ্গল

এই দৃশ্যে একদল মানুষকে মঙ্গলের ভিক্টোরিয়া খাঁদের প্রান্তে কতগুলো উড়োজাহাজের জন্য অপেক্ষা করতে দেখা যাচ্ছে। মহাকাশযান স্পিরিট এবং অপুর্চুনিটি মঙ্গলে তাদের অসাধারণ অভিযানে ২০০৩ সালের পর থেকে মঙ্গলের অনেক উচ্চ মাত্রার(High Resolution) প্যানারোমা ছবি পাঠিয়েছে পৃথিবীতে। এই দৃশ্যটি তৈরি করতে সে ছবিগুলোর সাহায্য নেওয়া হয় এবং একদম অবিকল ভিক্টোরিয়া খাঁদের মত দৃশ্য তৈরি করা হয়। ২০০৬ সালে অপুর্চুনিটির পাঠানো এই ছবিটি সেগুলোর মধ্যে একটি। এই ছবিতে যে স্থান থেকে মহাকাশ যানটি ছবি তোলে তার নাম 'কেপ ভার্দে(Cape Verde)' । উপরের ছবিতে যে চূড়ায় লোকগুলোকে দাড়িয়ে থাকতে দেখা যাচ্ছে তার নাম 'কেপ সেইন্ট মেরি(Cape St. Mary)'। এখানে চূড়াটিকে একটু বেশিই উচুঁ দেখানো হয়েছে বাস্তবে এটি ১৫ মিটার উচুঁ।

মঙ্গলে সূর্যাস্ত

এ দৃশ্যে একদল পর্বত আরোহীকে 'গসি খাঁদের(Gusey Crater)' এর পূর্ব প্রান্তের উপর থেকে মঙ্গলের অদ্ভুত এবং অপার্থিব সূর্যাস্ত উপভোগ করতে দেখা যাচ্ছে। দিনের বেলা মঙ্গলের আকাশে অনেকটা হলুদাভ এবং সবুজ রং এর মিশেল দেখা যায়। আগের দৃশ্যটায় যেমন দেখা যাচ্ছে। কিন্তু যখন সূর্য অস্ত যায় তখন বায়ুমণ্ডলের ধূলিকনার জন্য আকাশে লালাভ ছায়া তৈরি হয়। সূর্যাস্তের সময় পৃথিবীর আকাশে সূর্যের চারপাশে যেমন একটা গাঢ় লাল রঙের আভা তৈরি হয় আর মঙ্গলের আকাশে দেখা যায় নীল রঙের আভা!

এই দৃশ্যটি তৈরি করার জন্য ২০০৫ সালে নাসার মহাকাশ যান স্পিরিটের তোলা এই অসাধারন ছবিটির সাহায্য নেওয়া হয়েছে।

জেপিটাসের পাহাড় শিরা, জেপিটাস, শনির উপগ্রহ

এই দৃশ্যে শনির চাঁদ জেপিটাস দেখা যাচ্ছে। জেপিটাসের বিষুবীয় পাহাড় শিরার উপর মানুষের তৈরি বিশাল ডোম আকৃতির স্থাপনা দেখা যাচ্ছে। এই বিশাল পাহাড় শিরাটি জেপিটাসের পরিধির প্রায় বেশিরভাগ অংশ জুড়েই বিস্তৃত। জেপিটাসের এই চমকপ্রদ ব্যপারটি ২০০৪ সালে জানা যায় যখন মহাকাশ যান কাসিনি এর কক্ষপথ দিয়ে যাওয়ার সময় এর ছবি তোলে। তবে এগুলো কিভাবে তৈরি হল সে ব্যপারে এখনও তেমন কিছু জানা যায়নি। এটা প্রায় ১৩ হাজার কিলোমিটার লম্বা, ২০ কিলোমিটার প্রশস্ত এবং কিছু কিছু যায়গায় এটি সমতল ভূমি থেকে ২০ কিলোমিটারেরও বেশি উচুঁ।

এই দৃশ্যে জেপিটাস থেকে শনির বলয়টিকে খুব সুন্দরভাবে দেখা যাচ্ছে। শনির বেশিরভাগ উপগ্রহই শনির অক্ষের সাথে সমান্তরালে থেকে শনির চারপাশে ঘোরে যে কারণে সেসব উপগ্রহ থেকে শনির বলয়টিকে একটি স্ট্রাইপের মত দেখা যায়। কিন্তু জেপিটাসের অক্ষ শনির অক্ষের সাথে পুরোপুরি সমান্তরালে না হওয়ায় এই উপগ্রহ থেকে শনির বলয়টিকে চমৎকারভাবে দেখা যায়।
এই দৃশ্যে পাহাড় শিরার উপরে করা ডোম গুলো নিয়ে প্রশ্ন হতে পারে। ডোমগুলো অবিশ্বাস্য রকমের বড়। যেহেতু ডোমগুলো একেকটি শহর তাই এগুলো অন্তত এক কিলোমিটার উচুঁ তো হবেই। এইরকম বিশাল ডোম কি এই পাহাড় ধরে রাখতে পারবে? জেপিটাসের মহাকর্ষ যেহেতু পৃথিবীর তুলনায় খুবই কম তাই এর উপর এরকম ডোম তৈরি করা অসম্ভব হওয়ার কথা না।

দৃশ্যটি প্রায় পুরোটাই কম্পিউটার গ্রাফিক্সে করা তবে এটি তৈরিতে নাসার ফটো জার্নালের অসংখ্য ছবির সাহায্য নেওয়া হয়েছে।

সৌরজগতের প্রধান গ্রহাণু বলয়ের গ্রহাণু

মঙ্গল এবং বৃহস্পতি গ্রহের কক্ষপথের মাঝে অনেক গ্রহাণু সূর্যের চারপাশে ঘুরে বেড়ায়। এই দৃশ্যে সেগুলোর মধ্যে একটি গ্রহাণুকেই দেখা যাচ্ছে। কতগুলো মহাকাশ যান এক লাইনে এই বিশাল গ্রহাণুর মাঝখানে আলোকিত যায়গাটায় নামতে দেখা যাচ্ছে। এটি এবং পরের দৃশ্যটি সম্ভবত এই সল্প দৈর্ঘ্য চলচ্চিত্রের অন্যতম সেরা একটি দৃশ্য। যদিও এই দৃশ্যটি পুরোটাই কম্পিউটার গ্রাফিক্সে করা কিন্তু মানুষ তার প্রলৌশল বিদ্যা, প্রযুক্তি এবং স্থাপনা বিদ্যাকে কতদূর নিয়ে যেতে পারে তা দেখানোর চেষ্টা করা হয়েছে এই দৃশ্যে।

গ্রহাণুতে স্থাপনা তৈরি করার একটা সমস্যা হচ্ছে ছোট হওয়ার কারণে এর মহাকর্ষ খুবই কম তাই স্থাপনা ধরে রাখার কোন উপায় নেই। একই কারণে এর কোন বায়ুমণ্ডল নেই তাই বায়ুচাপও নেই। তাই এখানে যেটা করা যেতে পারে সেটা হল গ্রহাণুর ভেতর বিশাল গর্ত করে সেটার ভেতর চাপ তৈরি করা এবং শ্বাস - প্রশ্বাস যোগ্য বাতাসের ব্যবস্থা করা। এবার গ্রহাণুটিকে নির্দিষ্ট বেগে এর অক্ষের চারদিকে ঘুরিয়ে দিতে পারলেই কেন্দ্রমূখী বলের কারণে এর ভেতর কৃত্তিম মহাকর্ষ তৈরি হবে। এভাবে একটি গ্রহাণুর ভেতরে মানুষের বসবাসযোগ্য বিশাল শহর গড়ে তোলা সম্ভব। এই অসাধারণ প্রকৌশলটিই দেখানো হয়েছে এই দৃশ্যে এবং এর পরের দৃশ্যে। আর্থার সি ক্লার্কের বৈজ্ঞানিক কল্পকাহিনী "Rendezvous with Rama" এবং কিম স্টেনলি রবিনসন এর উপন্যাস "২৩১২" তে এই প্রকৌশলটির বর্ণনা পাওয়া যায়। কিম স্টেনলি রবিনসন এগুলোকে বলেন "টেরারিয়া(Terraria)"। একটা "টেরারিয়াম(Terrarium)" দেখতে কিরকম হতে পারে সেটাই দেখানোর চেষ্টা করা হয়েছে পরের দৃশ্যে।

গ্রহাণুর ভেতরের দৃশ্য, টেরারিয়াম

এ দৃশ্যে দেখা যাচ্ছে গ্রহাণুর ভেতরে তৈরি করা একটা টেরারিয়াম। এই টেরারিয়ামটি ব্যাস প্রায় ৭ কিলোমিটার। এটি প্রতি মিনিটে ২ বার করে ঘুরছে যে কারণে এর ভেতরে পৃথিবীর সমান মহাকর্ষ (1g) তৈরি হচ্ছে। এছাড়া এর ভেতরের সমতলভূমিতে পানি, হ্রদ, সমুদ্রও আছে। এই টেরারিয়ামের একদম মাঝে একটি কৃত্রিম সূর্যও তৈরি করা হয়েছে গ্রহাণুর ভেতরে দিন - রাতের চক্র তৈরি করার জন্য।

অবশ্যই এই দৃশ্য পুরোটাই কম্পিউটার গ্রাফিক্সের সাহায্য নিয়ে তৈরি করা তবে এর ভেতরের সমতল ভূমিটির দৃশ্য তৈরি করার জন্য কৃত্রিম উপগ্রহ থেকে তোলা পৃথিবীর অসংখ্য সমতল ভূমির ছবির সাহায্য নেওয়া হয়েছে।

বৃহস্পতির চাঁদ ইউরোপা

এই দৃশ্যে একদল মানুষকে বৃহস্পতির উপগ্রহ ইউরোপার বরফে ঢাকা ভূমির মধ্যে দিয়ে হেঁটে যেতে দেখা যাচ্ছে। একই সাথে ইউরোপার দিগন্তে বৃহস্পতি গ্রহ এবং এর আরেক উপগ্রহ আই,ও(IO) দেখা যাচ্ছে। সত্যিই মুগ্ধ করার মত একটি দৃশ্য। এই দৃশ্যটা ইউরোপার রাতের অংশের। তাই এখানে যে আলোটা ইউরোপাকে আলোকিত করছে সেটা আসলে পুরোটাই সূর্যের আলো বৃহস্পতিতে প্রতিফলিত হয়ে ফিরে আসা আলো। এই দৃশ্যটি এমনভাবে সাজানো হয়েছে যেন দেখে মনে হয় একটি চলন্ত যান থেকে দৃশ্যটি নেওয়া হয়েছে এবং লম্বা লেন্স দিয়ে জুম করে তোলা যাতে দানবীয় বৃহস্পতিটাকে এর পেছনে একটি দেয়ালের মত মনে হয়। যদিও বৃহস্পতি ইউরোপার তুলনায় অনেক বড় তারপরও একজন মানুষ ইউরোপায় দাড়িয়ে বৃহস্পতিকে অবশ্য এরকম দেখবে না। ইউরোপার আকাশে বৃহস্পতি প্রায় ১২ ডিগ্রি যায়গা নেয়। পৃথিবীর আকাশ থেকে চাঁদকে আমরা যতটা বড় দেখি তারচেয়ে প্রায় ২৪ গুণ বড় দেখা যাবে বৃহস্পতিকে ইউরোপার আকাশে। অপরদিকে আই,ও এর আকাশে বৃহস্পতি প্রায় ২০ ডিগ্রি যায়গা নেয়। আই,ও এর আকাশে বৃহস্পতিকে পৃথিবীর আকাশে চাঁদের প্রায় ৩৮ গুণ বড় দেখা যাবে। একজন মানুষেকে মুগ্ধ করার জন্য যথেষ্ট।

এই দৃশ্যটি এই অসাধারন ছবিটি থেকে অনুপ্রানিত হয়ে করা। শনি অভিযানে বৃহস্পতি গ্রহের পাশ দিয়ে যাওয়ার সময় কাসিনি মহাকাশযান ২০০১ সালের ১ জানুয়ারী এই ছবিটি তোলে। ইউরোপার জন্য কৃত্রিম উপগ্রহে তোলা বিভিন্ন ছবির সাহায্য নেওয়া হয়েছে যেমন নাসার গ্যালেলিও মহাকাশ যানের তোলা এই ছবিটি। আই,ও এর ক্ষেত্রে গ্যালিলিও এর তোলা এই ছবিটির সাহায্য নেওয়া হয়েছে।

ল্যাজিয়ে ম্যারি(Ligeia Mare), শনির উপগ্রহ টাইটান

টাইটান হচ্ছে শনির সবচেয়ে বড় উপগ্রহ। বৃহস্পতির উপগ্রহ গ্যানিমেডের পর এটিই সৌরজগতের সবচেয়ে বড় উপগ্রহ। এমনকি এটি মঙ্গলের চেয়েও বড় এবং একমাত্র জানা উপগ্রহ যেখানে ঘন বায়ুমণ্ডল রয়েছে। এই যায়গাটির চমকপ্রদ সব বৈশিষ্ট্য আছে। টাইটানের গড় তাপমাত্রা -১৮০ ডিগ্রি সেলসিয়াস। যেকারণে এতে থাকা বেশিরভাগ পানিই কঠিন বরফ। আসলে এর ভূমির বেশিরভাগ অংশই বরফ দিয়ে ঢাকা। কিন্তু টাইটানের বায়ুমণ্ডল বিভিন্ন হাইড্রোকার্বন যেমন মিথেন, ইথেন দিয়ে পূর্ণ। আর এই কম তাপমাত্রার কারণে এই হাইড্রোকার্বনগুলো প্রাকৃতিক ভাবেই কঠিন, তরল ও গ্যাস এই তিন অবস্থাতেই আছে এখানে। তাই আমাদের পৃথিবীতে যেমন আমরা পানিচক্র দেখি( বরফ গলে পানি হয়, সেই পানি বাষ্পিভূত হয়ে মেঘ হয় সেই মেঘ থেকে আবার বৃষ্টি আকারে তরল পানি পাই ) তেমনি টাইটানে দেখা যায় মিথেন চক্র। মিথেন বাষ্পিভূত হয়, সেখান থেকে মিথেনের মেঘ তৈরি হয় এবং মেঘ থেকে আবার বৃষ্টি আকারে তরল মিথেন হয়! আমাদের এখানে যেমন আছে পানির হ্রদ, তেমনি টাইটানে আছে বিশাল বিশাল মিথেনের হ্রদ! পৃথিবীর পর টাইটানই সৌরজগতের একমাত্র জানা যায়গা যেখানে ভূমিতে অনেক তরল আছে। এই দৃশ্যটি যে হ্রদে করা সেটি "ল্যাজিয়ে ম্যারি" নামে পরিচিত। এটি শনির দ্বিতীয় সবচেয়ে বড় হ্রদ। প্রায় ৫০০ কিলোমিটার এর ব্যাসার্ধ এবং টাইটানের উত্তর মেরুর দিকে অবস্থিত।

টাইটানে একটা মজার ব্যপার হল এর মহাকর্ষ। এর মহাকর্ষ এত কম যে পৃথিবীর কোন মানুষের ওজন এখানে পৃথিবীতে তার ওজনের ১৪% হবে। আর এর ঘন বায়ুমণ্ডলের কথা তো আগেই বলা হয়েছে। টাইটানের এই কম মহাকর্ষ এবং ঘন বায়ুমণ্ডলের কারণে সেখানে মানুষের উড়া খুবই সহজ হবে। শুধু একটা পাতলা কাপড়ের ডানা তৈরি করে ঝাপ্টালেই মানুষ পাখির মত উড়তে পারবে! টাইটানে মিথেনের লেকের উপর দিয়ে মানুষ উড়ে যাচ্ছে! এই অসাধারণ ব্যপারটাই দেখানো হয়েছে এই দৃশ্যে।

এই দৃশ্যটি প্রায় পুরোটাই কম্পিউটার গ্রাফিক্সে করা তবে হ্রদ এবং সমতল ভূমি তৈরিতে ল্যাজিয়ে ম্যারির এই ছবিটির সাহায্য নেওয়া হয়েছে।

ভেরোনা রুপেস(Verona Rupes), ইউরেনাসের উপগ্রহ মিরান্ডা

ইউরেনাসের চাঁদ মিরান্ডাতে সৌর জগতের সবচেয়ে উচুঁ চূড়া থেকে একদল লোককে 'বেস জাম্প' করতে দেখা যাচ্ছে এই দৃশ্যে। একই সাথে দ্বিতীয় ছবিতে পেছনের দৃশ্যে দেখা যাচ্ছে ইউরেনাস এবং এর বেশকিছু উপগ্রহ। ছবির একদম বামে উপরে রয়েছে এরিয়েল(Ariel), তারপর বেলিন্ডা(Belinda), পাক(Puck) এবং পোর্সিয়া(Portia)।

ধারনা করা হয় ইউরেনাসের চাঁদ মিরান্ডায় অবস্থিত এই পাহাড় চূড়াটি সৌরজগতের সবচেয়ে উচুঁ স্থান। এটি ভেরোনা রুপেস নামে পরিচিত। এখনও নিশ্চিত নয় তবে ধারণা করা হয় এটি ভূমি থেকে অন্তত ৫ কিলোমিটার উচুঁ। হয়তবা এর চেয়েও দ্বিগুণ উচুঁ। মিরান্ডার মহাকর্ষ অত্যন্ত কম(0.018g)। ভেরোনা রুপেস এর এই উচ্চতা এবং মিরান্ডার এই কম মহাকর্ষের কারণে এই যায়গাটি 'বেস জাম্পের' জন্য একটি আদর্শ যায়গা। এই চূড়া থেকে লাফ দিয়ে নিচে পড়তে প্রায় ১২ মিনিট সময় লাগবে! সাথে নিয়ন্ত্রণ করার জন্য একটা ছোট রকেট লাগিয়ে নিলেই খুব সহজেই নিরাপদে ভূমিতে নামা যাবে। মিরান্ডার কক্ষপথ ইউরেনাসের খুব কাছে হওয়ায় মিরান্ডা থেকে ইউরেনাসকে এক বিশাল সবুজাভ নীল বলের মত দেখায়!

ভেরোনা রুপেসের দৃশ্যায়নের জন্য এই ছবিটির সাহায্য নেওয়া হয়েছে। নাসার মহাকাশ যান ভয়েজার ২ ইউরেনাসের পাশ দিয়ে যাওয়ার সময় ১৯৮৬ সালে ছবিটি তোলে। ইউরেনাস এর জন্য এই ছবিটির সাহায্য নেওয়া হয়েছে। এটিও ভয়েজার ২ এর তোলা।

শনির মেঘের উপর থেকে শনির বলয় দেখা

নি:সন্দেহে এটি সৌরজগতের সবচেয়ে চমৎকার দৃশ্য। শনির মেঘের উপর হালকা বাতাসে ভেসে, রাতের আকাশে শনির বলয়গুলো জ্বল জ্বল করতে দেখা! বলয়গুলোতে সূর্যের প্রতিফলিত হওয়া আলো দিয়ে শনির মেঘগুলো চক চক করতে দেখা! অসাধারন!

শনি হচ্ছে একটা প্রকাণ্ড গ্যাসের বল। দাড়ানোর মত এখানে কোন শক্ত ভূমি নেই। শুধুমাত্র এর কেন্দ্রে অল্প শক্ত অংশ থাকতে পারে বলে ধারণা করা হয়। তাই শনিতে কোন মানুষ ভ্রমণে গেলে একমাত্র উপায় হচ্ছে বেলুনে বা উড়োজাহাজে ভেসে চলা। এই দৃশ্যে যেমনটি দেখা যাচ্ছে। মেঘের উপরের এই স্তরের বায়ুমণ্ডলীয় চাপ পৃথিবীর সমুদ্রপৃষ্টের বায়ুমণ্ডলীয় চাপের অর্ধেক থেকে দ্বিগুণ। তাই এখানে কোন মানুষ 'স্পেস স্যুট' ছাড়াই খোলা আকাশে হেঁটে বেড়াতে পারার কথা। তবে অবশ্যই সাথে শ্বাস নেওয়ার জন্য অক্সিজেন এবং তীব্র শীতের কাপড় পরে নিতে হবে। এই উচ্চতায় শনির তাপমাত্রা -১৭০ ডিগ্রি থেকে -১১০ ডিগ্রিতে উঠানামা করে!

শনিতে বাতাস অত্যন্ত তীব্র। বাতাসের সর্বোচ্চ গতি বিষুবীয় অঞ্চলে সেকেন্ডে প্রায় ৫০০ মিটার। মেরুর দিকে আস্তে আস্তে বাতাসের বেগ কমতে থাকে। তবে কেউ বেলুন বা উড়োজাহাজে করে বতাসে ভেসে বেড়ালে এই বাতাসের বেগ খুব একটা টের পাবে না। এইসব ব্যপার মাথায় রেখেই এই দৃশ্যে শুধুমাত্র গরম কাপড় এবং মাস্ক পড়া একজন মানুষকে দেখানো হয়েছে যে একটি উড়োজাহাজে ভেসে শনির বলয়ের এই অসাধারন, মনোমুগ্ধকর দৃশ্যটি উপভোগ করছে।
